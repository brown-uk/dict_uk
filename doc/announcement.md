Проект великого електронного словника української мови (ВЕСУМ)

Що це: проект великого електронного словника української мови має на меті створення 
відкритого електронного всеохопного словника, що містить слова української мови з 
парадигмами відмінювання. Окрім граматичної інформації, словник містить заміни для 
слів-покручів, розрізнення омонімів з відмінними парадигмами, позначки для рідковживаних слів тощо. 
Відкритість словника означає, що будь-хто може користуватися цим словником для своїх потреб, 
а також будь-хто може (і мусить!:)) вносити пропозиції щодо вдосконалення словника.

Для чого: для створення програмних засобів, що підтримують українську мову чи аналізують 
тексти українською мовою: автоматична перевірка орфографії, граматики та стилю, класифікація текстів, 
виділення іменованих сутностей, data mining та ін. Словник буде корисним для створення корпусів, 
перевірки лінгвістичних гіпотез та аналізу лексики та морфології української мови.

Для кого: для мовознавців, комп'ютерних лінгвістів та програмістів, які працюють з українською мовою.

Як працює: проект словника викладено на https://github.com/arysin/dict_uk. Проект містить слова та 
парадигми відмінювання. Кожне слово і кожна форма має набір тегів. Для генерування словника потрібно 
запустити скрипт (вимагає python3), який згенерує словник з усіма можливими словоформами.

Що всередині: ~197 тис. слів, з яких генерується ~3,4 млн словоформ. Кожна словоформа має лему та 
набір тегів (частина мови, морфологічні ознаки та додаткові позначки).

Де використовується: наразі у проектах перевірки орфографії (hunspell, зокрема у браузері Firefox 
та офісному ПЗ Libreoffice.org) та перевірки граматики в програмі LanguageTool. Планується використання 
в pymorphy2, Elastic Search, Solar.

Специфіка: хоч словник є незалежним і відкритим джерелом, його розробляли разом з модулем 
перевірки української граматики та стилю в LanguageTool. LanguageTool має додаткову функціональність, 
що добре доповнює словник і дає змогу використовувати його ще ефективніше. Для прикладу, український 
модуль в LanguageTool забезпечує розбиття українських текстів на речення та слова, динамічне тегування 
(наприклад, для складених слів, які пишуться через дефіс і які неможливо додати до словника в повному обсязі), 
часткове зняття омонімії в текстах тощо.

Ліцензії розповсюдження: GPL, LGPL.

Чим не є: цей словник не є академічним, над ним не працюють жодні інститути та академії, тож він не 
претендує на істину в останній інстанції. Натомість він призначений для практичного вжитку в системах 
Natural Language Processing. Над словником працювало багато фахівців у галузі мовознавства, а також його 
було успішно застосовано в ПЗ.

Більше:

Документація:
* https://github.com/arysin/dict_uk/tree/master/doc
Приклад виходу:
* https://github.com/arysin/dict_uk/blob/master/doc/example_indented.txt
* https://github.com/arysin/dict_uk/blob/master/doc/example_tabular.txt
Поточна статистика:
* https://github.com/arysin/dict_uk/blob/master/out/stats/dict_stats.txt

Що далі: словник постійно поповнюють та вдосконалюють (додають нові інформативні теги, виправляють 
помилки, вводять формати виводу тощо). У планах: створити веб-інтерфейс для користування словником, 
автоматичний морфологічний аналіз на основі словника.

Як ви можете взяти участь: почати використовувати словник і повідомляти про проблеми або можливі 
вдосконалення. Найпростіше це зробити на сторінці https://github.com/arysin/dict_uk/issues, 
форумі http://r2u.org.ua/forum/viewforum.php?f=45, але можна і електронною поштою.
