Ситуація з порядковими числівниками непроста.  Однозначна річ така: у пор. числівників на -десятий відмінюється лише друга частина: п’ятдесятий (а не п’ятидесятий), аналогічно - шістдесятий, сімдесятий, вісімдесятий. 
Щодо пор. числівників на -сотий, -тисячний, -мільйонний, -мільярдний на сьогодні «узаконено» відмінювання першої частини (тобто двох-, трьох-, чотирьох-, п’яти-, шести-, семи-, восьми-, дев’яти-). Про це свідчить параграф чинного правопису, який водночас вказує на деяку варіативність (тритисячний, чотиритисячний, тримільйонний, чотиримільйонний):

§ 71. Відмінювання порядкових числівників

1. Числівники, що мають закінчення -ий, відмінюються як прикметники твердої групи: перший (перша, перше), другий, четвертий, п’ятий, шостий, сьомий, восьмий, дев’ятий, десятий, одинадцятий, дванадцятий..., двадцятий, тридцятий, сороковий, п’ятдесятий, шістдесятий, сімдесятий, вісімдесятий, дев’яностий, сотий, двохсотий, трьохсотий, чотирьохсотий, п’ятисотий..., тисячний, двохтисячний, трьохтисячний (і тритисячний), чотирьохтисячний (і чотиритисячний), п’ятитисячний..., мільйонний, двохмільйонний, трьохмільйонний (і тримільйонний), чотирьохмільйонний (і чотиримільйонний), п’ятимільйонний...; числівник третій (третя, третє) відмінюється як прикметник м’якої групи.

Пономарів теж визнає форми «п'ятисотий, шестисотий, восьмисотий» – http://www.bbc.co.uk/blogs/ukrainian/ponomariv/2010/03/post-14.html 

Словники r2u показують іншу картину, особливо на -сотий:
двосотий  і двохсотий
трисотий
чотирисотий
п’ятсотий
шістсотий
сімсотий
вісімсотий
дев’ятсотий і дев’ятисотий
двотисячний
п’ятитисячний
семитисячний
десятитисячний
п’ятсоттисячний
шістсоттисячний

Синявський вказує форми двосотий, трисотий, чотирисотий, п’ятсотий без варіантів: https://r2u.org.ua/guides/synyavsky/slovozmina_chyslivnyk

Тобто на -сотий переважає модель із невідмінюваною першою частиною, а на -тисячний є і так, і так. Мабуть, певну роль відіграє й милозвучність: скажімо, п’ятитисячний однозначно милозвучніше, ніж п’ятьтисячний. В кожному разі, бачимо, що українській мові властиво сполучати дво-, три- й чотири- з другою основою у складних числівниках, а перед -сотий незмінені можуть бути всі перші частини. 
Натомість чинний правопис фактично не визнає слів: двосотий, трисотий, чотирисотий, п’ятсотий, двотисячний і двомільйонний, бо не згадує їх як варіанти в пар. 71. Те саме бачимо й у сучасних словниках (зокрема, в ГС).
